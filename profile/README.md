![OneCore Logo]([https://github.com/user-attachments/assets/525fbe37-8621-461e-bbc9-a6a82e234532](https://raw.githubusercontent.com/Bostads-AB-Mimer/onecore/4eb237e2399bf726bb261ed8d23d22fa1eb616ce/apps/property-tree/src/components/assets/logos/onecore_logo.svg))

Mimers öppna innovationsstrategi
===

Vi på Mimer genomgår sedan några år en digital transformation där vi går från stora monolitiska system till ett verksamhetsnära digitalt stöd som vi formar själva från användarnas behov. Genom att ta kontrollen över data och infrastruktur har grunden lagts för en mer flexibel och anpassningsbar digital plattform som bättre möter verksamhetens behov och framtida utveckling. En central del i detta arbete är utvecklingen av plattformen ONECore – en modulär digital infrastruktur baserad på öppen källkod och öppna API:er. 

# En tydlig målbild driver förändringen

I centrum för vår digitala transformation står en tydlig målbild. Vi vill minska administrationen för att kunna fokusera mer på hyresgästerna. Genom att äga och kontrollera vår data kan vi fatta bättre beslut och agera proaktivt. Automatiserade processflöden säkerställer effektiv ärendehantering utan manuella mellansteg. Transformationen öppnar också upp för nya affärsmöjligheter och sätt att möta marknadens förväntningar på kringtjänster kopplade till boendet. Med en gemensam riktning och självledarskap stärker vi vårt varumärke och bli en ännu mer attraktiv arbetsgivare. Genom detta arbete minskar vi systemberoenden, ökar interoperabilitet och säkerställer att verksamhetens data är korrekt, tillgänglig och återanvändbar. 

![Illustration som beskriver hur gränssnitt högst upp kopplas genom API och förmågor till system längst nere. Snabbrörlighet är viktigt högst upp och trögrörligt är viktigt längst ner.](https://github.com/user-attachments/assets/525fbe37-8621-461e-bbc9-a6a82e234532)

# OneCore - navet i den digitala strategin

Kärnan i vår digitala strategi är plattformen OneCore, en modulär digital plattform baserad på öppen källkod och öppna API:er. I OneCore samlas all data under ett enhetligt gränssnitt och ett samlat API med ett inlogg. Vi har fortfarande en hel del system så som ekonomisystem, ärendehanteringssystem osv men genom att sammankoppla alla dessa i ett gemensamt system så slipper medarbetare växla mellan olika vyer för att få svar på frågor som senaste fakturan, hyresnivåer fastighetsdata, ärenden och hyresgästinformation. Detta skapar en snabbrörlighet för användare och säkerställer samtidigt en enkel väg att byta ut delar av systemet successivt och en tydlighet gällande informationssäkerhet och organisatoriskt ansvar.


![Illustration över de steg som ingår i vår process- 1. Återanvänd -> 2. Open Source -> 3. Upphandla interoperabelt -> 4. Bygg med öppna komponenter och dela på förvaltningskostnaden och risken med andra ](https://github.com/user-attachments/assets/ecee26b0-9b12-45c9-adeb-f6408f696bf1)


# Den öppna inköpsprocessen

När vi började den här transformationen fanns det en tydlig deadline när det gamla systemet skulle sluta fungera. Det gjorde att vi behövde hitta ett smart sätt att hushålla på våra resurser. Därför bestämde vi oss för att undvika att bygga något själv som redan finns tillgängligt. Det resulterade i en process som vi kallar för "Den öppna inköpsprocessen" som vi följer inför större digitala beslut. I den strävar vi efter att maximera återanvändning av befintliga lösningar, både internt och externt, och minimera egenutveckling. När utveckling ändå krävs delar vi vår kod öppet, vilket möjliggör kunskapsdelning och delade underhållskostnader. Processen ger rådighet: styra vår egen investeringstakt, äga våra data och möjliggöra innovation. Genom samarbete och gemensamma satsningar vill vi öka effekten av de digitala investeringarna och stärka vår konkurrenskraft.

# Hela organisationen behöver vara med i förändringen

För att driva transformationen har vi etablerat en agil organisation med ett delvis nytt sätt att jobba med verksamhetsutveckling. Behovsägarna, dvs. verksamhetens olika delar, är i centrum och träffas minst en gång i kvartalet för att prioritera arbetet och identifiera möjliga initiativ att prioritera. Dessa stöttas av expertstöd i form av produktägare och externa konsulter som jobbar med kontinuerlig kompetensutveckling. En styrgrupp samordnar arbetet mellan avdelningarna, utvecklingsteamet och leverantörer. Vi vill undvika att den digitala utvecklingen sker av en liten isolerad grupp som bara frågar när projektet ska starta och återkommer när projektet är klart. Istället ser vi det som att hela organisationen höjer sin digitala förmåga, är delaktiga tillsammans i det digitala utvecklingsarbetet och successivt kan se resultat av arbetet i sin arbetsvardag.


![bild (2)](https://github.com/user-attachments/assets/a5d01fe5-f271-4fe9-a00f-881b079436e2)

# Agilt på riktigt

För att inte fastna i detaljer har vår princip varit att börja med det mest uppenbara behoven och sätta dessa i händerna på användare för det är när användarna ser sitt nya system växa fram som de lättare kan uttrycka sina riktiga behov. Vi kallar det för "Skateboardprocessen" - där metaforen är att om man vill ta sig från A till B - så är en skateboard ett enklare fordon än en bil. Exempelvis är det enklare för oss att börja med uthyrning av parkerinsplatser än av lägenheter. Parkeringsplatserna är därför vår "skateboard" och när vi väl utvecklat det stödet så blir automatiskt uthyrning av lägenheter lättare att ta sig an. 

# Följ resan mot en öppen digital framtid

Vi uppmuntrar alla som är intresserade att följa vår resa och utforskar gärna möjligheter till samarbete. All kod vi har utvecklat är öppen redan från första dagen och finns här på vår Githubsida. Vi hoppas att vår digitala resa kan inspirera fler offentliga organisationer att omfamna öppen innovation för att skapa flexibla, datadrivna och kundcentrerade verksamheter. Genom att prioritera rådighet, digital förmåga och användarcentrerad agil process så tror vi att fler kan undvika de stora digitala skandaler som vi sett för många exempel på.

# Hur kommer du igång?

Om du vill komma igång är du välkommen att kontakta någon av följande:

david.lindblom@mimer.nu - Produktägare ONECore Mimer
lina.karfalk@mimer.nu - Projektledare ONECore Mimer

# Github repos
All vår källkod finns samlad nedan- den är byggd för oss men vi hjälper gärna till att hitta sätt att dela upp och samarbeta kring hela eller delar av kodbasen tillsammans med er:

Se repos nedan:
